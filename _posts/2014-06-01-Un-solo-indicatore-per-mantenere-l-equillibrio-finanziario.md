---
layout: single
img: https://dl.dropboxusercontent.com/u/312263/%7EImages/car-926327_1920.jpg
title: Un solo indicatore per mantenere l'equilibrio finanziario dell'azienda 
---


Nello scorso numero sottolineavo la necessità, in tempo di crisi, di tenere sotto controllo il flusso di cassa perché ove questo venisse a mancare, si creerebbero le condizioni per il *default*.  
<!-- more -->
Un modo molto semplice per tenere sotto controllo l’equilibrio finanziario è di valutare i margini operativi rispetto al valore degli oneri finanziari: il prof. Giulio Tagliavini (Università di Parma) lo definisce "**indice di tensione finanziaria**” o *indice di coverage*. 

A livello di bilancio, si utilizza quasi sempre il rapporto OF/V cioè il valore degli Oneri Finanziari rispetto al totale Vendite ma bisogna stare attenti perché questo indicatore, occasionalmente, può trarre in inganno. Infatti il rapporto OF/V ci fornisce una indicazione circa il peso degli oneri finanziari rispetto alle vendite, ma non tiene assolutamente in conto la ***redditività*** dell'azienda che, a seconda dei prodotti e del mercato, può variare sensibilmente.  

Molto meglio, dunque, utilizzare un indicatore che tenga conto sia della marginalità, sia dell'entità degli oneri finanziari da "coprire", come il rapporto fra **EBIT** (*Earnings Before Interest and Taxes*) e gli **Oneri Finanziari** (OF).  EBIT, in pratica, corrisponde al nostro "Reddito Operativo", vale a dire la somma disponibile per coprire la gestione finanziaria e, successivamente, pagare le tasse. Se, ad esempio, il rapporto EBIT/OF da un risultato di 3,5 significa che la mia impresa dispone di un margine 3,5 volte il livello degli oneri finanziari (€ 3,5 di margine a fronte di € 1 di oneri finanziari).   

In sostanza: se il valore cala, l'azienda sta andando incontro a tensioni finanziare; viceversa, se il valore aumenta l'equilibrio finanziario è al sicuro. Vediamo alcuni esempi di valori:
- il **limite inferiore** è senz'altro **1**; infatti sotto questa soglia l'azienda non avrebbe più la capacità di sostenere il carico debitorio, perciò si troverebbe in grave tensione finanziaria;  
- valori **inferiori a 2** mettono in evidenza un equilibrio finanziario precario, che può derivare da margini in rapido declino, che rendono il debito eccessivamente oneroso, o un monte debiti già molto elevato;  
- valori **superiori a 5-6** potrebbero indicare che si è in presenza di un potenziale di investimento non utilizzato.

Se otteniamo valori bassi, può essere utile prendere in considerazione altri elementi per valutare se è la redditività operativa che ha subìto un calo o se, invece, è la gestione finanziaria ad essere appesantita. Vediamo come: la formula EBIT / OF può essere riscritta anche inserendo nell'equazione i valori di vendite e debito, cioè come (EBIT / V * V / D ) / ( OF / D). In questo modo possiamo mettere in relazione l’***indice di coverage*** con il ROS (la parte EBIT/V) che rappresenta la ***redditività delle vendite*** e con il ***costo medio del debito*** (OF/D).  

Come dicevamo in apertura, l'indice di coverage è preferibile al rapporto OF/V che, in certi casi, potrebbe fornire informazioni poco accurate. Si osservi questo piccolo esempio:  
 
| | Anno 1 |  Anno 2 | Anno 3 |  
|---|---|---|  
| OF/V | 5,0% | 5,5% | 6,0% |  
| EBIT/OF | 3,0 | 3,2 | 3,4 |  

Guardando l'indicatore OF/V si potrebbe dedurre che la situazione sia andata peggiorando, e che l'azienda sia in tensione finanziaria. L’indicatore EBIT/OF, al contrario, sembra suggerire che l'equilibrio finanziario sia migliorato. Che significa? Significa che, evidentemente, i margini hanno subìto un miglioramento e quindi si è potuto aumentare il debito, senza per questo mettere a repentaglio la sicurezza finanziaria.  

In conclusione, l'***indice di coverage*** è estremamente chiaro ed efficace, perché il risultato ottenuto è l'espressione tanto della dimensione patrimoniale quanto di quella economica e, attraverso il monitoraggio costante nel tempo, permette di tenere agevolmente sotto controllo l'equilibrio finanziario in azienda.   

[© 2014 Brunello Menicucci](http://www.menicucci.co)  