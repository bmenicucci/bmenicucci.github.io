---
title: Governare o dirigere? - Parte 2
layout: single
Date: 30/06/2014
---

#Governare o dirigere? - Parte 2

Nella prima parte di [questo](http://blog.menicucci.co/governare-o-dirigere-parte-1) post, ho scritto - in estrema sintesi - che mentre la **Governance** misura il valore in *denaro*, il **sistema direzionale** consiste nel *creare valore per il mercato* e, di conseguenza, rafforzare e rendere l'organizzazione più resiliente e durevole nel tempo.  

Questo significa forse che la Governance è sbagliata? Certo che no; di sicuro se il Consiglio di Amministrazione intende creare valore per la propria azienda/organizzazione, dovrebbe avere un approccio più da *leader* che da manager, ispirando e influenzando il CEO e il suo team nel perseguire una *visione condivisa*.  
  
In sostanza, gestire l'azienda (dirigere) per creare valore significa *fare le cose giuste*; governare per proteggere tale valore significa *fare bene le cose*.  Per spiegare al meglio la differenza fra gestire e governare, Tunjic ha messo a punto la matrice [DLMA™](http://ondirectorship.com/ondirectorship/2013/11/4/the-4-functions-of-management) (Directorship, Leadership, Management e Assurance) all'interno della quale posizionare schemi di pensiero e comportamenti. 

![La Matrice DLMA di Peter Tunjic](https://dl.dropboxusercontent.com/u/312263/%7EWeb%20Images/La%20matrice%20DLMA.png)

La matrice è composta da un'asse orizzontale lungo la quale ci spostiamo dall'estremo "Creazione di Valore" a quello di "Protezione del Valore" mentre sull'asse verticale andremo a misurare l'operatività, che è massima nel caso del management e minima nel caso del Board.  

La matrice può essere letta in vari modi: innanzitutto i quadranti in alto riguardano il Board (il Consiglio di Amministrazione) mentre quelli in basso rappresentano il Management; i due quadranti di destra condividono le caratteristiche della **leadership** e quindi sono riferibili al "*fare le cose giuste*" mentre i due di destra, per converso, si riferiscono alle **qualità manageriali** e quindi al "*fare le cose bene*".  

Sulle diagonali abbiamo "*governance*" e "*leadership*" da un lato, "*management*" e "*directorship*" dall'altro; gli esperti sostengono che una buona governance e una grande leadership si ottengono con uno stile "***informale***", mentre Consiglieri e Manager dispongono dell'autorità necessaria per decidere e per agire proprio grazie alla posizione ***formale***.  

Ma come dicevano i latini, "***in medio stat virtus***": governare e dirigere sono **attività distinte** e, tuttavia, **complementari** tra loro; perciò la sfida è cercare di "occupare" tutti i quadranti a seconda delle funzioni da svolgere. Come in una squadra di calcio, ognuno deve svolgere il proprio ruolo, supportando anche i compagni o, come sostiene [**Edward De Bono**](http://www.debonogroup.com/six_thinking_hats.php), cambiare cappello a seconda delle situazioni perché avere un sistema di direzione forte e una governance debole, anche se è una situazione migliore rispetto a una governance forte e una direzione debole, può comunque creare problemi notevoli e, in ultima analisi, distruggere valore anziché crearne.   

[© 2014 Brunello Menicucci](http://www.menicucci.co)  